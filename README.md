# Lecsicon Cymraeg Bangor

[English text below](#the-bangor-welsh-lexicon)

Dyma ryddhau lecsicon cynhwysfawr o eirffurfiau Cymraeg, eu lemâu (=ffurfiau cysefin) cyfatebol, eu rhannau ymadrodd a'u nodweddion morffolegol yn rhydd o dan drwydded CC0 yn y gobaith y bydd yn sbarduno datblygiad technolegau iaith Cymraeg.

Ffynhonnell y data yw'r lecsicon Cymraeg a luniwyd i'w ddefnyddio o fewn Cysill, y gwirydd sillafu a gramadeg Cymraeg poblogaidd a grewyd ym Mhrifysgol Bangor. Wrth ei rhyddhau, rydym wedi trosi'r data o fformat cymhleth a chynnil a luniwyd i ymdopi â chyfyngiadau cof cyfrifiaduron y 90au i fformat llawnach sy'n fwy hylaw ac yn haws ei darllen.

Mae'r ffeil wedi'i threfnu gydag un geirffurf i bob llinell, ynghyd â'r lemma, y rhan ymadrodd, a'r nodweddion morffolegol.

## Enghreifftiau o'r data

Dyma enghraifft o'r data:

```
alwad	galwad	NOUN	Gender=Fem,Masc|Mutation=SM
alwadau	galwad	NOUN	Mutation=SM|Number=Plur
galwad	galwad	NOUN	Gender=Fem,Masc
galwadau	galwad	NOUN	Number=Plur
ngalwad	galwad	NOUN	Gender=Fem,Masc|Mutation=NM
ngalwadau	galwad	NOUN	Mutation=NM|Number=Plur
Galway	Galway	PROPN	NameType=Geo
alwedig	galwedig	ADJ	Degree=Pos|Mutation=SM
galwedig	galwedig	ADJ	Degree=Pos
ngalwedig	galwedig	ADJ	Degree=Pos|Mutation=NM
```

# Manylion y tagiau 

Gan fod y set o dagiau rhannau ymadrodd a ddefnyddir gan Cysill yn benodol ar gyfer anghenion y rhaglen honno, troswyd y data i ddefnyddio tagiau rhan ymadrodd a nodweddion cyfoes yn seiliedig ar yr hyn a ddefnyddir gan fframwaith rhyngwladol Universal Dependencies (http://universaldependencies.org) [^troednodyn]. Ceir crynodeb o'r tagiau yn X a chrynodeb o'r nodweddion morffolegol yn Y. Mantais defnyddio'r tagiau a nodweddion hyn yw bod y data bellach yn defnyddio set gyffredinol, gydnabyddedig o dagiau a nodweddion sy'n annibynol o iaith benodol ac yn debyg o fod yn gyfarwydd i ddatblygwyr sy'n gweithio ar NLP o fewn amgylchedd amlieithog.


## Rhestr tagiau
Dyma'r tagiau a ddefnyddir yn y data:

xxx

Noder y cynhwyswyd cofnodion ar gyfer X, Y a Z fel enghreifftiau yn unig - mae'r dosbarthiadau hynny o docynnau yn ddiddiwedd.

## Rhestr y Nodweddion a ddefnyddwyd, fesul tag

Dyma'r Nodweddion a ddefnyddwyd, fesul y tag y cafodd pob nodwedd ei defnyddio:

xxx

# Nodiadau

## Berfau Cryno

### Ffurfiau Presennol a Dyfodol y Ferf Gryno yn y Gymraeg
Un o nodweddion hynod y Gymraeg yw ei bod yn defnyddio'r un ffurfiau berfol ar gyfer yr amser presennol a'r amser dyfodol (cymharer 'fe ganaf gân' (='I will sing a song') a 'safaf yma o'ch blaen heddiw' (='I stand here before you today'). Er mai'r duedd yn ymarferol yw gwahaniaethu rhwng yr amseroedd hyn trwy ddefnyddio ffurfiau cwmpasog y ferf wrth gyfleu'r presennol ('rwy'n sefyll yma o'ch blaen heddiw'), rydym wedi cynnwys yr un ffurfiau a'r amser dyfodol cryno fel ffurfiau'r dyfodol er mwyn sicrhau bod y bwlch hwnnw yn y rhediad yn llawn.  

### Gwahanol ffurfiau Bod
Noder fod gan y ferf 'bod' amryw o ffurfiau sy'n rhannu'r un bwlch yn y rhediad, megis 'mae', 'oes' a 'sydd'. Lle'r oedd hynny'n bosib, rydym wedi gwahaniaethu rhyngddynt yn y maes Nodweddion.

### Cywair
Mae i'r Gymraeg wahanol gyweiriau, ac er i'r rheiny gael rhywfaint o gynrychioliad yn y data, mae'n werth cofio mai data o wirydd sillafu a gramadeg a geir yma a bod ffurfiau mwy tafodieithol a hynod lafar yn brin o fewn y cofnodion.

### Graddau Ansoddeiriau
Nid oedd Cysill yn rhedeg ansoddeiriau afreolaidd fel *da*, *cystal*, *gwell* felly nid yw'r ffurfiau hynny wedi'u cysylltu yn y data ar hyn o bryd.

# Haenu Tagiau
Un hynodrwydd sydd i Universal Dependencies yw y gall rhai o'r tagiau gael blaenoriaeth dros dagiau eraill perthnasol a'u disodli. Er enghraifft, pan fydd arddodiad fel 'gan' yn gweithredu fel cysylltair, fel cysylltair y caiff ei dagio o ddilyn Universal Dependencies. Digwydda'r un peth gyda rhagenwau a banodolion, a chyda'r tag ar gyfer berfau cynorthwyol a berfau. Yn y data, rydym wedi cadw at y rhannau ymadrodd gwaelodol.

# Gwaith Pellach
Mae hwn yn gasgliad gwerthfawr o eirfa'r iaith, a'n gobaith yw y bydd yn ddefnyddiol i sawl un ac mewn sawl ffordd. Fodd bynnag, mae iaith, a'r modd y caiff ei ddehongli, yn newid yn gyson, â'n bwriad felly fydd ychwanegu ato a'i ddiwygio. Croesawn unrhyw gyfraniadau neu awgrymiadau a fydd yn gwella'r adnodd hwn. 

# Cydnabyddiaeth a Chyfeirio
Er ein bod yn rhyddhau'r data hwn o dan drwydded CC0, gofynwn yn garedig i chi ystyried rhoi cydnabyddiaeth i'r gwaith hwn. Mae derbyn y fath gydnabyddiaeth yn ein cynorthwyo i ddenu rhagor o gyllid i'n galluogi i ddatblygu a rhannu adnoddau technoleg iaith Cymraeg.

# Diolchiadau
Ni fyddai'r adnodd hwn wedi bod yn bosib heb waith diflino ein rhagflaenwyr, yn eu plith Cathair O Dochartaigh, Dafydd Roberts, Nick Ellis, Bill Hicks a Menna Morgan.

----

### Troednodiadau

[^troednodyn]: Noder fodd bynnag i ni benderfynu peidio dilyn yn gaeth y defnydd o dagiau Universal Dependencies a wneir gan Dr Johannes Heinecke yn ei Gorpws Cystrawennol o'r Gymraeg. Lle'r oedd modd, cadwom at y tagiau a ddefnyddwyd ganddo (gan ddefnyddio 'SM' ar gyfer 'Mutation' yn hytrach na 'Soft', er enghraifft), ond penderfynom gadw at y dehongliad mwy ceidwadol a geir yng ngwaith ysgolheigion o'r 20fed ganrif fel Stephen J. Williams, Melville Richards a D. Simon Evans. Rhesymau pragmataidd oedd yn bennaf gyfrifol am hyn. Dyma'r model y mae'n ymddangos i ddata Cysill ei ddilyn o ran rhediadau berfol (ac nid rhediadau ysgolheigion mwy diweddar fel David Thorne a Peter Wynn Thomas). Yn ogystal, tra bo Heinecke yn trin berfenwau fel enwau (=nouns) bob tro, credwn fod galluogi gwahaniaethu rhwng defnydd berfol ac enwol o'r berfenw ar lefel y tag rhan ymadrodd yn bwysig. Bydd hynny'n galluogi i gynnyrch sy'n adeiladu ar ben allbwn tagwyr rhan ymadrodd (fel y meddalwedd parsio bwriad o fewn cynorthwydd peronol Macsen) ymddwyn fel y disgwylid iddo wneud. Gwahaniaeth arall bwriadol yw'r defnydd o'r tag PART ar gyfer yr 'yn' a geir yn 'rwyf yn canu'. Gwneir hyn yn rhannol er mwyn cadw AUX ar gyfer berfau cynorthwyol, gan drin 'yn' fel geiryn rhagferfol ar batrwm 'to' yn Saesneg (cf 'to jump'), ond cydnabyddwn fod cyfiawnhad dros drin yr 'yn' hwn fel AUX o ddilyn canllawiau Universal Dependencies oherwydd ei swyddogaeth fel gair sy'n cyfrannu gwybodaeth am amser y ferf gwmpasog (cymharer 'rwyf yn symud' a 'rwyf wedi symud'). Pwysleisiwn i ni ddilyn y trywydd hwn am resymau pragmataidd yn ymwneud â'r defnydd a ragwelir o'r data hwn mewn tasgau NLP ymarferol. Rydym yn cydnabod yn ddiolchgar flaengaredd ymchwil Dr Johannes Heinecke yn y maes hwn wrth ymwneud â chystrawen trafod amser, ond yn barnu i raddau ein bod yn defnyddio'r un arfau at fwriad ychydig yn wahanol. Ein gobaith o osod sylfaen amgen yma yw y bydd modd cyd-drafod a chydweithredu lle bo hynny'n briodol, gan gydnabod nad yr un yw nod pawb.

----

# The Bangor Welsh Lexicon

[translation in progress...]
